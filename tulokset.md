---
layout: default
title: juoksu
---

------------------------------------------------------------------------

# Tavoitteita ja tuloksia


#### Vuosi 2019

|  PVM     | Tapahtuma    | Tavoite    | Toteuma | Muuta     |
|  ------- | -------------| -----------| --------| ----------|
|  18.5.   | Terwamaraton | Kuntotesti | 4:06:29 | Ok juoksu |
|  ???     | ??           | 3:45       |         |           |

Terwamaraton meni siinä kevään hulinassa. Urheilin paljon, mutta juoksin
vähän. Tavoitteena oli vetää 6 minuutin kilometrejä ja keskiarvoksi tuli
lopulta 5:49/km eli sikäli ihan hyvin. Kehno juoksukunto, motivaation
puute, ei juoksukaveria ja liikaa painoa (93kg). Täytyy hoitaa tähän
hommaan muitakin tavoitteita kuin kunnon ylläpito!

#### Vuosi 2018

|  PVM    | Tapahtuma          | Tavoite     | Toteuma  | Muuta                             |
| ------- | -------------------| ------------| ---------| ----------------------------------|
|  26.5.  | Terwamaraton       | Kuntotesti  | 3:58:09  | Hyvä juoksu                       |
|  14.10. | Lissabonin maraton | 3:45        | 4:18     | Pohjeremppa ja imeytymisongelmat  |

Tänä vuonna päätin juosta kaksi maratonia, jotta tulisi keväälläkin
treenattua kunnolla. Terwamaratonille valmistautuminen oli monella tapaa
omituista ja erilaista kuin aiemmin. Ensinnäkin, treenasin enimmäkseen
kuntopyöräilemällä (ostin harjoitusvastuksen maantiepyörään).
Toisekseen, treenasin yksin. Tähän asti on aina ollut joku kaveri
valmistautumassa samaan aikaan ja samaan tapahtumaan. Ja kolmanneksi,
oli tosi kiireinen kevät, joten juoksu hautautui jotenkin tuonne
toukokuun loppuun. Päivää ennen kisaa piti vielä itseä muistuttaa, että
niin sitä ollaan huomenna juoksemassa. Ja seuraavalla viikolla oli jo
niin kiireitä töissä ja opiskeluissa, että ei enää oikein muistanut
muuta kuin pienen heikkouden jaloissa.

Itse juoksu oli ihan ok. Näin jälkikäteen ajatelleen alle 4h
kevätkaudella oli tosi ok. Juoksupäivä oli hyvä, aurinkoista ja tosi
tuulista. Tarkoitti, että piti juoda reippaasti. Olin tehnyt taas tarkan
juoksuaikataulun, eli 5:30 kilometrejä, paitsi kisan alku ja
juomapisteiden kohdat 6:00. Alittelin tavoiteaikaa muutamilla
sekunneilla ekan puolikkaan ajan. Puolivälissä alkoi tulla kilometrejä,
jotka oli tasan tavoitteissa ja sitten 32 kilometrin jälkeen piti alkaa
puristaa, jotta pystyi just ja just pysymään ajassa tai edes vähän
hitaampana. Viimeinen kymppi oli tosi vaikea. Jos en olisi juossut niin
paljoa niin en olisi uskaltanut puskea, kun tuntui niin pahalta. Mutta
tiesin, että keho kestää vaikka pahalta tuntuu, ja kestihän se.

Kävin ekan kerran palauttavassa hieronnassa tuntia kisan jälkeen. Se oli
hyvä veto, jalat lähti toipumaan heti. Sen sijaan ei ollut kovin
järkevää syödä kisan jälkeisenä iltana hampurilaisia ja seuraavaana
päivänä englantilaista aamupalaa ja illalla pitsaa. Maha meni aivan
tukkoon. Ja olikin sitten kipeä pari-kolme viikkoa. Myös juominen tuli
ehkä hyperbolattua. Join vettä, kivennäisvettä ja urheilujuomaa arviolta
12 litraa kisapäivän aikana (3 aamulla, 4 kisassa, 5 illalla). Vaikka
mun pitää toki juoda paljon niin oli siinä kyllä jokunen litra liikaa.
Ensi kerralle --&gt; Sulavaa ruokaa, kohtuullisemmin juomaa.

Loppuvuoden tavoitteet menivät vähän plöröksi, kun juhannusviikolla
pohjelihas repesi sulkapalloillessa. Kesä ja vähän syksyäkin meni sitä
kuntouttaessa eikä oikein päässyt nappikuntoon Lissaboniin mennessä.

Lissabonin kisa meni penkin alle myös omaa harkitsemattomuutta. Lensin
Lissaboniin jo neljä päivää aiemmin enkä malttanut olla kiertelemättä
kaupunkia lämpimässä kelissä. Olin siis jo valmiiksi vähän uupunut
kisaan mennessä. Lisäksi hurrikaanivaroitus lykkäsi maratonin alkua
tunnilla, joten menin vielä aamuyöstä aamupalan jälkeen takaisin
nukkumaan. En saanut unta, mutta maha sai ja heräsi vasta joskus
puolimaratonin kohdalla juostessa. Nesteet eivät imeytyneet ja
vessareissuilla lähti energiat. Homma meni hirveäksi puurtamiseksi jo
noin 26 kilometrin jälkeen ja sinnitellen ja välillä kävellen pääsin
ylipäätään maaliin. Muuten ihan mukava reissu.

#### Vuosi 2017

  ------- |---------------------- | ------------ |----------| -----------------------------|
  PVM     | Tapahtuma             |  Tavoite     | Toteuma  | Muuta                        |
  ------- | --------------------- | ------------ |--------- | -----------------------------|
  20.5.   | Terwamaraton puolikas |  Kuntotesti  | 1:54:38  | Hyvin meni ja voimat riitti  |
  16.9.   | Oslo Marathon         |  Alle 4h     | 3:53:34  | Todella hyvä juoksu! Terve treenikausi, tarkka suunnitelma. Kaikki nappiin. |


Oslon maraton onnistui yli odotusten. Tavoitteena oli neljän tunnin
alittaminen, kuten parilla aiemmallakin maratonilla. Tällä kertaa
kuitenkin treenasin systemaattisesti melkein puoli vuotta. Ja nyt kun
lapset ovat koulussa ja nuhaa ja flunssaa liikkuu vähemmän, en ollut
yhtään kertaa sairaana ja treeni jatkui koko ajan nousujohteisesti.

Oslon reittiä oli muutettu jonkin verran aiemmasta ja tajusin, että
reitillä on mäkeä aika paljon enemmän kuin olen tottunut tai osannut
harjoitella. Tämä vähän mietitytti, kun ei ollut kokemusta asiasta.
Laskin kuitenkin mäet korkeusprofiilin mukaan ohjelman sisään ja yritin
tietoisesti hidastaa, jotta en vedä itseäni hapoille. Se onnistui.

Muutenkin tarkka suunnitelma oli jotain, mitä en ole aiemmin tehnyt.
Mulla oli excelissä jokainen kilometri ja sille tavoiteaika, jotka
opettelin ulkoa. Käytännössä siis 5:30 "peruskilometrit", poikkeuksena
mäet ja juoksun alku, jotka oli 6:00 ja 6:15. Näillä tavoiteajaksi tuli
3.59.35. Se, että alitin tavoitteen kuudella minuutilla tuli tasaisina
siivuina jokaiselta kilometrilta. Peruskilometrit oli ehkä 5:20-5:25.
Ylämäet ehkä 6:05. Alamäissä nipistin lisää, varsinkin viimeisillä
kilometreillä (alamäessä muuten monilla näytti kramppaavan ja itselläkin
oli vauhdissa rajoittelemista, kun tuli nousun jälkeinen innostus).
Kaikkiaan oli kyllä todella hyvä juoksu. Jossain 32-37km tuntui vähän
pahalta, mutta jo jossain puolimatkassa tiesin, että neljä tuntia
alittuu tänään.

#### Vuosi 2016

|  PVM   |  Tapahtuma                            |  Tavoite         |  Toteuma |  Muuta |
|  ----- | ------------------------------------- | ---------------- | -------- | --------------------------------  |
|  28.5. |  Terwamaraton puolikas                |  1:50            |  1.58.53 |  Helle (ja huono kunto) hyydytti  |
|  1.10. |  Virpiniemen maastomaratonin puolikas |  Terwaa nopeampi |  1.53.16 |  Kuntoon nähden tosi hyvä juoksu. |

Pari puolikasta, mutta muuten jotenkin välivuosi. Tuli kyllä juostua,
mutta ei mitään erityistä. Virpiniemessä viileässä säässä ja
mielenkiintoisessa maastossa näköjään aina kulkee.

#### Vuosi 2015

|  PVM    | Tapahtuma              | Tavoite   | Toteuma  | Muuta |
|  ------ | -----------------------| --------- | ---------| -------------------------------------- |
|  24.5.  | Kööpenhaminan maraton  | Alle 4h   | 4:14:29  | Juoksijan polvi. Piti konkata alku. Muuten meni tosi hyvin. |
|  -      | Joku puolimaraton      | 1:40      |          | Jäi juoksematta... |
|  -      | Joku kymppi            | 45min     |          | Jäi juoksematta... |

Nojoo. Kaksikin kaveria treenasi mun kanssa, mutta kumpikaan ei sitten
terveyssyistä juosseet. Itse noudatin Holmenin Jannen treeniohjelmaa,
joka on aivan liian rankka amatöörille. Eli tuli kaikki mahdollinen.
Rytmihäiriöt, marssimurtumat, ja sitten lopulta juoksijan polvi, joka
keskeytti koko homman maaliskuussa. En ole varmasti koskaan ollut niin
hyvässä kunnossa kuin maaliskuussa tänä vuonna. Mutta minkäs teet.
Sitten meni venymiseksi ja vanumiseksi lenkit ja ajattelin, että on
kunnianhimoista yrittää alittaa Kööpenhaminassa 5 tuntia. Lähdinkin
sillä vauhdilla juoksemaan. Jossain 20-25 kilometrin kohdalla polvi
puutui ja pystyin nostamaan vauhtia. Viimeiset 5km juoksin sellaista
4:50-5:00 kilometrejä kun voimia oli. Mukava fiilis jäi. Ja noin 4km
ennen maalia Eminemin "Lose yourself" ei varmaan ole koskaan tai
kenestäkään kuulostanut yhtä voimaannuttavalta!

------------------------------------------------------------------------

#### Vuosi 2014

|  PVM    |  Tapahtuma                           |  Tavoite    |  Toteuma |  Muuta |
|  ------ | -------------------------------------| ----------- | ---------| ------------------------------------------ |
|  24.5.  |  Terwamaraton, Oulu                  |  Alle 4h    |  4:09:45 |  25 asteen helle hyydytti |
|  4.10.  |  Virpiniemen maastomaraton, puolikas |  Kokeilu    |  1:46:05 |  Mukava tapahtuma. Juoksu tuntui hyvältä. |
|  31.12. |  Limingan uudenvuodenjuoksu, 10k     |  Alle 50min |  48:52   |  Joululäski jaksoi |

Vuonna 2014 treenasin ensimmäistä kertaa hieman tavoitteellisemmin.
Tällä kertaa norjalaisen kaverin kanssa, joka innostui etsimään tietoa
juoksuohjelmista, tekniikasta, kengistä ja niin edelleen. Itsekin
innostuin vähän enemmän kuin vain maaliin juoksemisesta, vaikka noudatin
edelleen tuttua Terwamartonin sivujen ohjelmaa (sama kuin vuonna 2005,
enkä vieläkään yrittänyt ymmärtää ohjelman logiikkaa, kunhan juoksin).
Treenin alkuvaiheessa ajatus oli vain se, että juostaan maraton kaverin
kanssa. Loppuvaiheessa mukaan tuli ensimmäistä kertaa aikatavoite, ja
ajattelin että yritän alittaa neljä tuntia.

Merkittäviä asioita itselle olivat kadenssin (askeltiheys) käsitteeseen
tutustuminen ensimmäistä kertaa. Omani oli tarkastelussa noin 150-160
askelta minuutissa. Ideaalitilana pidetään lukua 180 apm. Pystyin
iphonen metromin avulla nostamaan omani 170-175 lukemiin, mutta luulen,
että vauhdin pitäisi lisääntyä, että kadenssi nousisi enemmän.

Toinen merkittävä juttu oli uusien juoksukenkien hankinta. Olin
käyttänyt uskollisesti Asicsin GT-sarjan kenkien versioita puolentusinaa
paria viimeisen kymmenen vuoden aikana. Nyt hankin vaimentamattomat
Adidas Adizero Ace 5 -kengät ja sain niillä aivan uuden tuntuman
juoksuun!

Treenikevät kohti Terwamaratonia oli viileä ja lähdin tavoittelemaan
neljän tunnin alitusta tosissani. Itse juoksupäiväksi pukkasi kuitenkin
25 asteen helteen ja hyydyin jo puolivälissä niin, että jäin aikaan
4:09. Tästä jäi hampaankoloon sen verran, että juoksu jäi ihan eri
tavalla päälle.

Innostuin loppuvuonna juoksemaan myös Virpiniemen maastomaratonin
puolikkaan (1:46) ja Limingan Uuden vuoden juoksun (0:48). Näistä jäi
mukavat kokemukset ja ajatus siitä, että olisi mukava juosta näitä
lyhyempiä, paikallisia kisoja enemmänkin.

------------------------------------------------------------------------

#### Vuosi 2008: Twin Cities Marathon

Fulbright-vaihtovuoden lähestyessä aloin treenata amerikkalaisen tutun
kanssa Minneapolis-St Paulissa järjestettävälle TCM:lle. Noudatin samaa
Terwamaratonin ohjelmaa kuin vuonna 2005, mutta tällä kertaa
harjoittelin enemmän, ehkä noin 75% ohjelman juoksuista.

Merkittävä muutos oli tutustuminen Chi Running -tekniikkaan ja sen myötä
oikeaan askellustekniikkaan ja juoksuasentoon. Tämä hidasti vauhtia,
mutta ongelmat polvien ja penikoiden kanssa loppuivat kuin seinään.

Itse TCM oli mieletön kokemus. Alkumatka myrskysi ja vettä tuli kuin
saavista, loppumatka oli kaunis ja kuulas syyspäivä. Jenkit osaavat
järjestää tapahtuman. Katujen varret olivat täpötäynnä huutavia ja
kannustavia ihmisiä ja juoksu meni kuin itsestään. Juoksin noin 10
mailia, eli 16km selvästi itseäni hitaamman kaverini kanssa ja sitten
kiihdytin hieman loppua kohti. 4:29 oli loppuaika ja tuntui, että
paukkuja jäi jäljelle.

------------------------------------------------------------------------

#### Vuosi 2005: Terwamaraton

Harjoittelin loppuvuodesta 2004 ensimmäistä kertaa maratonille
tosissaan. En täysin muista, mistä idea lähti. Treenasin Terwamaratonin
kotisivuilta löytyvän ohjelman mukaan, vaikka en ohjelmasta mitään
ymmärtänytkään. Treeniä oli kaikkiaan liian vähän, ehkä vain vähän yli
puolet harjoituskerroista.

Polvet olivat kovilla pitemmillä lenkeillä. Ostin polvituet, mutta en
ymmärtänyt, että ongelma oli juoksutekniikassa ja liian vähissä
juoksumäärissä. Terwamaratonin jälkeen kävikin niin, että en juossut
puoleen vuoteen.

Harjoittelin maratonille kaverin kanssa, joka loppujen lopuksi ei saanut
itseään kuntoon itse kilpailua varten. Itsellä kuitenkin pysyi paikat
sen verran kunnossa, että sain vedettyä juoksun läpi aikaan 4:21.

------------------------------------------------------------------------

#### Vuosi 1998

Juoksuharrastuksen alku armeijavuoden loppupuolella. Aika kävi
loppukoulutuskaudella tylsäksi ja juoksu oli tapa päästä pois
kasarmialueelta keskellä päivää. Ensimmäistä kertaa tajusin, että juoksu
voi sopia myös minulle.

